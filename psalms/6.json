[
  "Domine, ne in ira tua arguas me; neque in furore tuo corripias me.",
  "Miserere mei, Domine, quoniam infirmus sum; sana me, Domine, quoniam conturbata sunt ossa mea.",
  "Et anima mea vehementer conturbata est; sed tu, Domine, usquequo?",
  "Convertere, Domine, eripe animam meam; salvum me fac propter misericordiam tuam.",
  "Quoniam in morte non est memoria tui; in inferno quem laudem tibi?",
  "Laboravi in gemitu meo; lavabo per singulas noctes lectum meum; lacrimis meis stratum meum rigabo.",
  "Oculus meus turbatus est a furore; inveteravi inter omnes inimicos meos.",
  "Discedite a me, omnes qui operamini iniquitatem; quoniam exaudivit Dominus vocem fletus mei.",
  "Exaudivit Dominus deprecationem meam; Dominus orationem meam suscepit.",
  "Erubescant et conturbentur omnes inimici mei; convertantur et erubescant vehementer velociter."
]