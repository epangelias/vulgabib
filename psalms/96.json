[
  "1. Cantate Domino canticum novum laudes eius dicite omni terra.",
  "2. Cantate Domino benedicite nomen eius annuntiate de die in diem salutare eius.",
  "3. Narrate inter gentes gloriam eius in omnibus populis mirabilia eius.",
  "4. Quoniam magnus Dominus et laudabilis nimis terribilis est super omnes deos.",
  "5. Quoniam omnes dii gentium sunt idola Dominus autem caelos fecit.",
  "6. Confessio et pulchritudo in conspectu eius sanctitas et magnificentia in sanctuario eius.",
  "7. Afferte Domino gentes afferte Domino gloriam et potestatem.",
  "8. Afferte Domino gloriam nominis sui tollite dona et venite in atria eius.",
  "9. Adorate Dominum in aula sancta eius commoveatur a facie eius omnis terra.",
  "10. Dicite in gentibus Dominus regnavit etiam firmavit orbem terrarum qui non commovebitur iudicabit populos in aequitate.",
  "11. Laetentur caeli et gaudeat terra commoveatur mare et plenitudo eius.",
  "12. Gaudeant campi et omnia quae sunt in eis tunc omnia ligna silvarum exsultabunt.",
  "13. A facie Domini quoniam venit quoniam venit iudicare terram iudicabit orbem terrarum in aequitate et populos in veritate sua."
]